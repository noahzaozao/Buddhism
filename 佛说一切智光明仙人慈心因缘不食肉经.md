# 佛说一切智光明仙人慈心因缘不食肉经 (信六) 
    - 大乘单本 失译人名 

如是我闻：一时，佛住摩伽提国、寂灭道场、弥加女村、自在天寺精舍。 

时有迦波利婆罗门子，名弥勒，躯体金色，三十二相，八十种好，放银光明，黄金校饰，如白银山，威光无量，来至佛所。 

尔时世尊，与千二百五十比丘，经行林中；又有结发梵志五百人等，遥见弥勒，威仪庠(通“详”)序、相好清净，五体投地如银山崩，成金花聚众宝间厕。金华金台，七宝为果，於台阁中，有妙音声，而说偈言： 

我见牟尼尊，　面貌常清净，
百福相奇特，　世间无伦匹；
烦恼垢永尽，　智慧悉成满，
一向常归命，　身心无疲倦。
故我以五体，　欲得胜安乐，
脱苦无所畏，　敬礼释迦文。 

时诸梵志见闻此事，白佛言：世尊！如此童子，威仪庠序，光明无量，与佛无异；於何佛所，初发道心，受持谁经？唯愿天尊！为我解说。 

佛告式乾梵志：汝今谛听！善思念之！吾当为汝分别解说，令汝欢喜！ 

乃往过去，无量无边阿僧祇劫时，有世界名胜华敷，佛号弥勒，恒以慈心，四无量法，教化一切。 

彼佛说经，名慈三昧光大悲海云，若有闻者，即得超越百亿万劫生死之罪，必得成佛，无有疑虑。 

时彼国中，有大婆罗门，名一切智光明，聪慧多智，广博众经；世间技艺，六十四能，无不综练。 

闻佛出世，说《慈三昧光大悲海云经》，即以世间一切议论，难诘彼佛，尽其辞辩，而不能屈。 

即便信伏为佛弟子，寻发阿耨多罗三藐三菩提心，而作是言：我今於佛法中，诵持《大慈三昧光大悲海云经》，以此功德，愿於未来过算数劫，必得成佛而号弥勒。 

於是舍家即入深山，长发为相，修行梵行；八千岁中，少欲无事，乞食自活，诵持是经，一心除乱。 

彼时世间，有两星现，国王淫荒，彗星横流，连雨不止；洪水暴长，仙人端坐，不得乞食，经历七日。 

时彼林中，有五百白兔，有一兔王母子二兽；见於仙人七日不食，而作是言：今此仙人，为佛道故，不食多日，命不云远；法幢将崩，法海将竭，我今当为无上大法，令得久住，不惜身命。 

即告诸兔：一切诸行皆悉无常，众生爱身，空生空死，未曾为法；我今欲为一切众生作大桥梁，令法久住，供养法师。 

尔时，兔王即为群兔，而说偈言： 

若有畜生类，　得闻诸佛名，
永离三恶道，　不生八难处。
若闻法奉行，　生处常值佛，
信法无疑惑，　归依贤圣僧。
随顺诸戒行，　如是疾得佛，
必至大涅槃，　常受无上乐。 

尔时，兔王说此偈已，告诸兔言：我今以身欲供养法，汝等宜当各各随喜。所以者何？我从多劫丧身无数，三毒所使为鸟兽形，唐生唐死未曾为法；吾今欲为无上法故，弃舍身命供养法师。 

时，山树神即积香薪以火然之，兔王母子，围绕仙人足满七匝，白言：大师！我今为法供养尊者。仙人告言：汝是畜生，虽有慈心何缘能办？兔白仙人：我自以身供养仁者，为法久住，令诸众生得饶益故。作此语已，即语其子：汝可随意求觅水草，系心思惟正念三宝。 

尔时，兔子闻母所说，跪白母言：如尊所说无上大法，欲供养者，我亦愿乐。作此语已，自投火中，母随后入。 

当於菩萨舍身之时，天地大动，乃至色界及以诸天，皆雨天花持用供养。 

肉熟之后，时山树神白仙人言：兔王母子，为供养故，投身火中，今肉已熟，汝可食之。 

时彼仙人闻树神语，悲不能言，以所诵经书置树叶，又说偈曰： 

宁当然(通“燃”)身破眼目，　不忍行杀食众生。

诸佛所说慈悲经，　彼经中说行慈者，
宁破骨髓出头脑，　不忍啖肉食众生。
如佛所说食肉者，　此人行慈不满足，
当受多病短命身，　迷没生死不成佛。 

时彼仙人说此偈已，因发誓言：愿我世世不起杀想，恒不啖肉，入白光明慈三昧，乃至成佛制断肉戒。作此语已，自投火坑与兔并命。 

是时，天地六种震动，天神力故，树放光明，金色晃曜照千国土。 

时彼国中诸人民等，见金色光从山树出，寻光来至，既见仙人及以二兔死在火中，见所说偈并得佛经，持还上王。 

王闻此法，传告共宣，令闻此者皆发无上正真道心。 

佛告式乾：汝今当知，尔时白兔王者，今现我身释迦牟尼佛是；时兔儿者，今罗睺罗是；时诵经仙人者，今此众中，婆罗门子，弥勒菩萨摩诃萨是。我涅槃后五十六亿万岁，当於攘佉转轮圣王国界，华林园中金刚座处，龙华菩提树下，得成佛道，转妙法轮。 

时五百群兔者，今摩诃迦叶等五百比丘是；时二百五十山树神者，舍利弗、目揵连等二百五十比丘是；时千国王，跋陀婆罗等千菩萨是。彼王国土诸人民等得闻经者，从我出世乃至楼至，於其中间受法弟子得道者是。 

佛告式乾：菩萨求法，勤苦历劫，不惜身命。虽复从报，受畜生身，常能为法，不惜躯命，投於火坑，以身供养，便得超越九百万亿劫生死之罪。於是得在恒河沙等无量诸佛先，亦先弥勒前得成佛道。汝等云何不勤为法？ 

佛说是语时，式乾等五百梵志求佛出家。佛言：善来！须发自落。即成沙门，佛为说法，豁然意解成阿罗汉。八万诸天亦发阿耨多罗三藐三菩提心。 

时会大众闻佛所说，各各称赞菩萨所行。 

舍利弗白佛言：时彼仙人投火坑已，为生何处？佛告舍利弗：时彼仙人投火坑已，生於梵世，普为一切说大梵法，乃至成佛转大梵轮，所说经典亦名慈三昧光大悲海云。 

所制波罗提木叉，不行慈者，名犯禁人；其食肉者，犯於重禁，后身生处常饮热铜，至彼仙人得作佛时，如《弥勒菩萨下生经》说。 

尊者阿难闻佛所说，即从座起，偏袒右肩，右膝著地，合掌向佛，叉手长跪，而白佛言：世尊！弥勒成佛所说戒法，乃以慈心制不食肉，为犯重禁，甚奇甚特！ 

时会大众，异口同音，皆共称赞彼国众生不食肉戒：愿生彼国！世尊悉记，当得往生。 

尊者阿难复白佛言：当何名此经？云何受持之？ 

佛告阿难：此法之要，名《白兔王菩萨不惜身命为无上道》，亦名《一切智光明仙人慈心因缘不食肉经》，如是受持。尊者阿难及诸比丘，闻佛所说，欢喜奉行。 
